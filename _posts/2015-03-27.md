---
layout: post
title: Uppmärksamhet
date: 2015-03-27
---

Jag har varit hemma hela veckan med pappa igen. Mamma har varit i
Ljungby och jobbat. Hon är som en ny människa, och ser glad ut mest
hela tiden. Det måste vara för att hon får komma hem och träffa mig.

Den här veckan har jag övat på att ligga steget före pappa hela tiden.
Hemligheten är att stöka ned så mycket att han inte riktigt hinner
med att plocka i ordning innan man börjar med nästa hyss. Det blir
som en evighetsmaskin där pappa är motorn. Det är mycket roligt att titta på.

Exempelvis kan man börja med att hälla ut alla leksakerna ur korgen.
Häll dem gärna precis i kanten av soffan, så några åker in bakom soffan,
några åker in under och några ligger utspridda över golvet. Det tar längre
tid att göra iordning då.

För att du inte ska bli stoppad när du gör det här första momentet är det
bäst att du passar på medan pappa är upptagen i telefon, eller när han går på
toaletten. Då tar det en bra stund innan han reagerar.

Lagom till du hör honom skrika "NOELLE! LÅT BLI!" så kan du börja på nästa grej.
Exempelvis att äta upp jorden i någon blomkruka och hälla ut resten på mattan,
eller rulla ut hela toapappersrullen, eller hitta något kladdigt och sedan
ta på alla nydiskade tallrikar som står och torkar.

Då har du en pappa som ger dig uppmärksamhet sen, och dessutom sover gott på natten.

Varsågod, pappa!

P.S. Jag har fått en tand i överkäken. Den kliar jättemycket. Jag biter hål på pappas
sockar när han fortfarande har dem på sig. Ibland får jag tag i tån också.

![vid pennan](/images/2015-03-27.jpg)
