---
title: "Rulltrappor och farbror Tobias hus"
date: 2015-11-07
layout: post
permalink: /2015/rulltrapport-och-farbror-tobbes-hus
---

Förra helgen åkte vi till Farbror Tobias hus och kollade så han hade byggt rätt. Det var fint.
Men jag tror nog han har räknat fel på höjden i vardagsrummet. Det är jättehögt i tak. Inte ens
Farbror Tobias kommer bli så lång när han blir stor. Men jag sa ingenting, för det syntes att
Tobias var så stolt över huset. Han har även byggt en sjö precis vid huset. Det ska jag be Pappa bygga hemma också.

![bild](/images/2015-10-31-farmor.jpg)

Farmor var där också. Hon hade en rolig laserpenna med sig som man kunde rita en röd prick med, utan att den fastnade. Det var det dummaste jag sett. Hela poängen med en penna är ju att kunna rita så det fastnar. Det har jag gjort på väggarna hemma. Jag ska nog ge Farmor en riktigt penna när hon fyller år.

För övrigt har jag varit i Kosta och åkt rulltrappa. Man får inte rulla i rulltrappor, även om de heter så. Man får bara stå stilla i dem. Vuxna är märkliga människor. Hade jag fått kalla den något hade den hetat "Stå still-trappa" förstås.

![rulltrappa](/images/2015-11-01-rulltrappa.jpg)

En annan rolig hobby jag har skaffat mig är att skaka vattenflaskan så mycket jag bara kan. Då skvätter det vatten på alla. Det är nog det roligaste man kan göra, faktiskt.

![bild](/images/2015-11-01-shaker.jpg)
