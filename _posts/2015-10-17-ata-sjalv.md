---
title: "Äta själv"
author: david_elbe
layout: post
date: 2015-10-17
permalink: /2015/ata-sjalv
description: "Ibland vill jag äta själv. Det kan jag."
---

Jag har börjat äta själv nästan alltid. På dagis säger de att jag äter mest av alla barnen. Fröknarna säger även "om det finns intäkter brukar det komma utgifter", men jag vet inte riktigt vad de menar med det.

Det tråkiga är att jag måste ha haklapp på mig när jag äter. Jag tycker själv det är ganska onödigt. Jag är ju duktig på att äta och spiller ganska lite.

![Spill](/images/2015-10-14-ata-sjalv.jpg)

Jag har varit hemma med mamma och pappa hela veckan. Vi har haft magsjuka. Det var intressant. Jag mådde dåligt en jättekort stund, sen var jag pigg och smittade både farmor och moster Nettan innan de andra hann komma på att jag var sjuk. Mamma och pappa var dåliga hela veckan. De ville knappt leka alls, trots att jag kastade bollar i roliga färger på dem. Men nu mår vi bra allihop.

Jag pratar jättemycket nu. Fast de andra förstår fortfarande ingenting. Det kanske är dags att prova något annat än min hemmagjorda blandning av danska och japanska.

Jag trivs i alla fall riktigt bra på dagiset. Jag och pappa åker dit varje morgon, och sen glömmer han att ta med mig därifrån när han åker. Det brukar dröja ända till sent på eftermiddagen innan han kommer ihåg mig igen, men det gör ingenting för då hinner jag leka på dagiset hela dagen.

Nu ska vi snart åka och hälsa på mamma på hennes jobb i Ingelstad!
