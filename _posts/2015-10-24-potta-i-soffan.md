---
title: "Potta i soffan"
date: 2015-10-24
layout: post
permalink: /2015/potta-i-soffan
description: "Jag funderar över hur man bäst sitter på pottan"
---

Den här veckan har jag suttit mycket på min nya stol. Mamma och pappa kallar den för pottan. Det är en smidig liten pryl som man kan använda till det mesta.

Exempelvis kan man ha den som hatt. Eller så kan man gömma saker i den. Eller så kan man sitta på den och bara vänta på bättre tider. Idag har jag haft pottan i soffan. Det är bra, så jag inte missar något av Lotta på Bråkmakargatan bara för att jag behöver gå på toaletten.

![potta](/images/2015-10-24.jpg)

Det har blivit höst ute. Det betyder att alla träden får roliga färger och att det blir lite kallare. Jag tycker nog de kan vrida på värmen lite igen, för det blir ganska kallt om händerna när jag är ute och leker. Vem är det som har fjärrkontrollen till temperaturen egentligen?

![img](/images/2015-10-21.jpg)

Pappa och Morfar har installerat värme i stugan. De svor mycket och Morfar slog sig i huvudet hela tiden. Då svor han ännu mer. Det märks att vi är släkt. Men det gick bra till slut. Jag ska be Morfar installera värme utomhus också så jag slipper ha vantar på mig.

![img](/images/2015-10-18.jpg)

På förskolan har jag ritat massa teckningar. Fröknarna är jättedåliga på att gissa vad det är på teckningarna. Vi fick leka med löv inomhus också. Det var nog det roligaste vi gjort på hela veckan.
