---
layout: post
title: Sommarstugan
date: 2015-07-16
---

Idag åkte vi till sommarstugan. Jag tycker det är ett konstigt namn. Det är väl en stuga även på vintern? Det är ett fint ställe i alla fall. Vi har en sjö, en robotklippare man kan jaga, bärbuskar som jag kan länsa och massor av fåglar överallt.

Mamma och pappa håller på att bygga ett sovloft i stugan. Där ska vi sova sen. Jag får inte hjälpa till, för det finns massor av vassa saker där uppe, säger pappa. Fast pappa är ju den som skadar sig på vassa saker, inte jag.

Farmor och Jan-Ove var på besök också. De kom när jag badade i sjön. Vattnet var så kallt att mina tänder skakade, men jag badade ändå. Jag passade på att skvätta lite vatten på pappa också. Först grät jag lite när vi kom dit, för vattnet var så kallt att jag inte ville gå i. Sen grät jag när vi skulle gå hem för det var ju så roligt att bada.

Farmor hade med sig nya fina vita skor till mig. Den färgen kommer de inte ha länge! Dels har jag lärt mig rita med kritor på ALLT, och dels kommer det alltid fläckar och hoppar upp på mina grejer.

Men skönast av allt är ju ändå att gå barfota.

![bild](/images/2015-07-16.jpg)

I helgen ska vi åka till Malmö och hälsa på Farfar. Farbror Tobias kommer också dit. Men inte farbror Albin, för han är på Rhodos. Jag tycker det är lite dålig stil. Jag är ju i stugan och tar mig ända till Malmö. Då kan väl Albin också be sin pappa köra honom till Malmö? Lätt som en plätt.
